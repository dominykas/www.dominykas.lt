# Three mobilus internetas

<p>Taigi, prieš kelias neišlaikė nervai ir sugalvojau, kad vėl noriu namie interneto. Negana to – airių operatorius <a href="http://www.three.ie/">Three</a> pradėjo teikti mobilų internetą su išankstiniu apmokėjimu – kadangi vis negaliu apsispręsti kiek ilgai dar čia gyvensiu, sutarties su niekuo nenorėjau pasirašyti. Reklama: iki 3.6Mbps, €25 per mėnesį ir jokių įsipareigojimų.<br>
<span id="more-37"></span></p>
<h2>Realybė</h2>
<p>Neskanų kvapą burnoje pradėjau jausti vos tik apsisprendžiau pirkti… Paslauga buvo gerai išreklamuota, todėl nuėjau į netoli namų esančią “3G” parduotuvę ir jie man ten pasakė, kad teikimo pradžia atidėta ir kad kreipčiausi tiesiogiai į Three. Dar pasakė, kad tėra viena oficiali Three parduotuvė centre – kita uždaryta. Smagu!</p>
<p>Už valandos paskambino Three (nes buvau registruotas pranešimui apie teikimo pradžią) ir pasakė, kad visos parduotuvės veikia ir paslauga irgi veikia. Įdomu.</p>
<p>Šeštadienį apsilankiau Carphone Warehouse, ten pasakė, kad centre veikia tik viena parduotuvė. Įdomu. Bet kadangi jie turėjo modemą ir paketą – nusipirkau. €179. Pirkimo procedūra užtruko 20 minučių ir jie nusirašė mano duomenis – atsiprašau, bet koks tikslas turėti “prepay” jeigu jis nesuteikia anonimiškumo? Ir koks tikslas daryti paprastą pakuotę, jeigu parduotuvėje vistiek sugaišti pusę dienos? Jeigu jie nori klientų – viskas turi būti paprasta kaip du kart du – atėjau į BET KURĮ prekybos centrą ar spaudos kioską, susimokėjau už modemą ir SIM kortelę ir prijungiau prie kompiuterio – lygiai kaip ir su paprastais telefonais. Na bet interneto namie labiau norėjosi, negu bumbėti.</p>
<h2>Melai</h2>
<p>Sunku net prisiminti kiek problemų teko apeiti, kol pagaliau viskas pradėjo veikti. Tačiau štai keletas klausimų:</p>
<ul>
<li>Kodėl dėžutėje su modemu yra neaiškios paskirties papildomas USB laidas ir jokios instrukcijos kaip juo naudotis, tačiau nėra papildomos antenos?</li>
<li>Kodėl kiekvienas HTTP request’as į naujai lankomą puslapį yra redirektinamas į notify.three.co.uk, ten pasetinamas kukis ir tada redirektinama atgal? Kodėl Three išvis žiūri į mano kukius, kurie priklauso man ir trečioms šalims?</li>
<li>Kodėl MyThree veikia tik su Internet Explorer?</li>
<li>Kodėl greitis niekada nepakyla daugiau negu 50kb/s (400kbit – apie aštuntadalis pažadėto)?</li>
<li>Kodėl negaliu aplankyti kai kurių svetainių ir apie tai pateikiamos tik “neaiškios kilmės” klaidos? (Atsakymas: nes tose svetainėse yra Daug Didelių Failų)</li>
<li>Kodėl spausdintame reklaminiame palyginamąjame buklete parašyta, kad parsiunčiamų duomenų kiekis neribojamas (fair-use), bet realiai visur skelbiama ir iš tikro yra 10Gb, o po to neaišku kas – vienur 5ct kitur 50ct už MEGABAITĄ?</li>
<li>Kodėl aš toks žioplas ir nepasižiūrėjau <a href="http://www.boards.ie/vbulletin/showthread.php?p=53759129">atsiliepimų</a> prieš pirkdamas? Ar gal kodėl aš taip labai norėjau interneto namie… Prisiminiau. Kad bloginčiau dažniau.</li>
</ul>
<h2>Verdiktas</h2>
<p>Jeigu visiškai visiškai nėra kitos galimybės – Three internetas yra visai pakenčiamas. Ir šiaip jau ne per daug brangus. Tačiau jeigu nerasiu ZTE MF622 atrišimo sprendimo (kad vėliau pabėgti į O2 arba Vodafone jeigu bus galimybė) – manau, kad pasinaudosiu 14 day money back guarantee…</p>
<p>O ką – jūs galvojote vien Lietuvoje žmonės apgaudinėjami?</p>