---
published: 2008-01-17T20:09:13+00:00
tags: evoliucija, informacine-visuomene, mobilus-telefonai, sms, telefonai, it-filosofija
---

# Vėžliukai – mutantai – telefonų naudotojai

<p>Ketinau šį įrašą pavadinti visai kitaip, bet po to kai šyryt pamačiau <a href="http://www.yucentrik.ca/en/yu_blog/2008/01/under-my-thumb.html">įrašą Yu Centrik blog’e</a> – persigalvojau. Tiesa, jie į šitą klausimą žvelgia iš <i>usability</i> ir <i>interaction design</i> pusės – apie fizinę nykščio paskirties mutaciją ir apie įrenginių pritaikymą šiai naujai tendencijai. Aš dar tiek nepažengęs – mano mintis kol kas tėra apie socialinę mutaciją. Ir apie tai, kad aš prie jos neprisitaikiau…<br>
<span id="more-27"></span></p>
<h2>Sentimentas laikams, kai nebuvo elektroninio bendravimo</h2>
<p>Kažkada gūdžiame praėjusiame dešimtmetyje Bitė GSM pristatė išankstinio mokėjimo paslaugą Labas. Netrukus po to ja pradėjo naudotis vienas iš mano galybės pusbrolių. Aš tada šaipiausi iš jo ir juokiasi – kam išvis gali reikėti mobilaus telefono? Namų darbų užduotis galima sužinoti užsukus pas draugą į svečius arba pasinaudojus laidiniu. Neturėjau įžvalgos.</p>
<h2>Dėl visko kaltos moterys…</h2>
<p>Ir vistik vakarykštis – ar gal šįrytinis nutikimas (sunku apibrėžti) mane privertė susimąstyti. <strong>Kiek laiko praeina nuo to kai jūs gaunate SMS iki to kai jūs ją atsakote?</strong> Aš nesugebu atsakyti į šį klausimą, nes tai yra visiškai atsitiktinis procesas. Pareinu namo, telefoną (-us) nutrenkiu į kampą, vakarieniauju, kartais netyčia pastebiu, kad turiu naujų žinučių, kartais tyčia į jas neatsakau. Bet daug dažniau prie telefono nagų neprikišu iki ryto – nebent jis labai garsiai skambėt pradeda. Tai čia aš.</p>
<p>Vasarą važiuodamas autobusu susirašinėjau su viena mergina apie… neatsimenu apie ką – bet buvo daug žodžių, atsikirtinėjimų ir juoko. Kas buvo keisčiausia – jos SMS ateidavo beprotiškai greitai – beveik kaip realiame pokalbyje, tuo tarpu <strong>mane toks bendravimo būdas stabdė</strong> (technologiškai). Užsiminiau jai apie tai, o ji tepasakė – tai čia su nauju telefonu <em>lėtai</em> rašau. Tai kas tada yra jos <em>“greitai”</em>?! Ir kodėl ji pasiekė tokį lygį, kai aš tuo tarpu ne?</p>
<h2>Trys <strike>vėžliukų</strike> telefonų naudotojų tipai</h2>
<p>Ir šyryt man nušvito, kad aš matau mažų mažiausiai tris dideles grupes telefonų naudotojų:</p>
<ul>
<li><strong>Senamadiški</strong>, tokie kaip vienas mano bendradarbis, kuris mane per dantį traukia: “ko tu man SMS rašai? Ką – paskambint negali kaip žmogus?” Net grįždamas iš pietų, jis man skambina, o ne rašo žinutę, kad užkaisčiau arbatinuką ofise.</li>
<li><strong>Pereinamieji</strong>, tokie kaip aš – 160 simbolių man kaip ir neužtenka išreikšti mintims, tačiau skambinti dėl pusės minutės pokalbio kažkaip irgi nesiryžtu.</li>
<li><strong>Jaunimas</strong>, tokie kur be telefono gyventi negali ir kurie instinktyviai tikrina telefoną kas keletą minučių, arba jo išvis nepaleidžia iš rankų.</li>
</ul>
<p>Kuris tipas esate jūs ir koks turėtų būti pasaulis – su <strong>“tikru”, bet retu bendravimu</strong> ar su <strong>pastoviu, bet Mutavusio Nykščio Ryšiu</strong>?</p>