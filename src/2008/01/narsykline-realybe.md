---
published: 2008-01-24T22:15:50+00:00
tags: html, internet explorer, microsoft, standartai, tinklo kūrimas
---

# Naršyklinė realybė

<p>Šią savaitė A List Apart paskelbė du <a href="http://www.alistapart.com/articles/beyonddoctype">vienas</a> kitam <a href="http://www.alistapart.com/articles/fromswitchestotargets">prieštaraujančius</a> straipsnius. Čia ne kritika – prieštarą jie sukėlė sąmoningai. Ir ta prieštara išaugo į gana rimtą diskusiją, kurioje <a href="http://www.456bereastreet.com/archive/200801/standards_mode_is_the_new_quirks_mode/">teisių nėra ir nebus</a>. Išskyrus mane.<br>
<span id="more-30"></span></p>
<h2>Trumpai: problemos aprašymas</h2>
<p>Sulig kiekviena kiekvienos naršyklės versija, <strong>pasikeičia HTML ir CSS kodo interpretacija</strong> ir atvaizdavimas. Visi jau seniai įprato rašyti pseudo-standartinį kodą, su papildomais browser-hack’ais. Tam, kad ateityje išvengti šios problemos, vienas iš List Apart autorių, teigia, kad sprendimas <strong>naudoti papildomą HTTP headerį/META eilutę su naršyklės versija</strong>, kuriai pritaikyta svetainė yra geras, o kitas tuo tarpu teigia, kad blogesnės idėjos būti negali.</p>
<h2>Realybė</h2>
<p>Šiaip pats sprendimas lyg ir atrodytų neblogas – nurodau, kad mano svetainė gerai veikia su FF3 ir IE8, o toliau – nusispjaunu. Vartotojas jokio skirtumo nepajaučia, išskyrus tai, kad kiekviena nauja naršyklė veikia vis lėčiau ir tenka atsinaujinti techninę įrangą. Ir įsidiegti Vista.</p>
<p>Tačiau realybėje jis nieko nekeičia – ir ateityje visi <strong>tinklo meistrai turės spręsti naršyklių klaidas</strong>, bei priedo nurodyti kurios naršyklės problemos yra <strike>nulaužtos</strike> išspręstos. Šis sprendimas tereiškia viena – Microsoft, su visa galybe savo pinigų ir programuotojų, pasiduoda ir tiesiai šviesiai sako: <strong>“mes niekada neišspręsime suderinamumo problemų”</strong>. Paranojikas galėtų pasakyti, kad MS verslas yra paremtas marketingu ir rinkos kontrole, o naujos programų versijos niekuo nepasikeičia (“buvo blogai, tapo kitaip, bet vistiek blogai”) – vartotojas yra priverčiamas jas naudoti apgaulės būdu.</p>
<h2>Kur dingo semantinis tinklas?</h2>
<p>Kiek teko girdėti (ghkhmz), tai web 3.0 bus sematinis tinklas – t.y. “naujojo tipo” svetainės bus struktūriškai tvarkingos ne tik sužymėjimo/kodo atžvilgiu, bet ir to kodo prasmingumo atžvilgiu tam, kad įvairūs programiniai robotai galėtų aptažinti sužymėto turinio prasmę. Tačiau visa šita “<strong>standartizavimo” banga stabdo</strong> vieną esminį elementą – <strong>išvaizdos individualumą</strong>. <em>Pašalinė mintis: Tarybų Sąjunga būtų išsivysčiusi į labai semantinę valstybę. Pasiilgau mėlynų ir rudų mokyklinių uniformų.</em></p>
<p>Ką reiškia nauja žyma “pritaikyta XX naršyklės YY versijai” semantine <em>HTML</em> prasme? Absoliučiai nieko (meta). Ji tik nurodo kokį “piešimo” variklį derėtų naudoti tam, kad svetainė atrodytų “idealiai”. Vienas pirmų dizainerių, su kuriais teko dirbti, atsiuntęs man PSD failą vis sakydavo – galutinis rezultatas naršyklėje turi būti tiksliai toks, be menkiausio, net 1px nukrypimo. Ši nauja žyma tik parodo, kad tokie dizaineriai, bei už jų stovintys marketingo žmonės vis dar valdo tinklą.</p>
<h2>Lankytojui tikslumas nesvarbu</h2>
<p>Be abejo, IE6 turi daug šlykščių piešimo problemų, tačiau ar eiliniam vartotojui taip jau svarbu, kad svetainės vaizdas yra šiek tiek kitoks negu buvo planuota? Juk lankytojas net nežino kaip svetainė “turi” atrodyti! Vienintelis dalykas, kuris jam svarbus – tai, kad jis ta svetaine gali naudotis ir matomas vaizdas neturi aiškių “nesklandumų”, kaip pvz. balti tarpai žaliame fone.</p>
<p>Tiek aš, tiek galybė kitų tinklo meistrų jau seniai išmoko padaryti taip, kad svetainės atrodytų <strong><em>beveik</em> identiškai</strong> atsidarius jas skirtingose naršyklėse. Įdėjus papildomų pastangų – vaizdas gali būti ir absoliučiai identiškas, tačiau ar tai yra galutinis tikslas ir ar jis vertas tų pastangų?</p>
<h2>Paprastas sprendimas</h2>
<p><strong>Tiems, kas susiiję su svetainių kūrimu</strong>, siūlyčiau tiesiog spjauti į šią MS diegiamą “naujovę”, spjauti į tikslų atvaizdavimą, o svetaines kurti <strong>pagal W3C standartus</strong>. Negana to – apie šią problemą turėtų aiškiai žinoti ir užsakovai, bei visi kiti ne tokie techniniai žmonės – jie privalo suvokti, kad universalaus metodo pasiekti idealiai vienodą rezultatą nėra ir artimoje ateityje nebus (nes MS to nenori). Mano nuomone, geriausia yra <strong>nenaudoti jokių browser hack’ų</strong> ir padaryti išlygas rezultate (išvaizdoje) – gera svetainė pritrauks lankytojus pati savaime, o investicijos į tos svetainės išlaikymą ir pritaikymą kiekvienai naujai naršyklės versijai bus nereikalingos.</p>
<p><strong>Tiems, kas kuria naršykles</strong> derėtų paprasčiausiai nepaisyti blogo kodo ir kurti naršyklę <strong>pagal W3C standartus</strong>. Blogas kodas yra vistiek atvaizduojamas vienokiu ar kitokiu būdu. Gera naršyklė nereikalauja browser hack’ų ir pritraukia naudotojus savaime. Šiuo metu juk turime atvirkštinį variantą, kai visi rekomenduoja naudoti Firefox, nes IE tiesiog neteisingai veikia. <strong>Jeigu Exploreris darytų tai ką privalo daryti – tinklo meistrai nepyktų</strong>, nesikeiktų ir nesiūlytų visiems naudoti kitą produktą!</p>
<h2>Ginčas be galo</h2>
<p>Kita vertus, ši diskusija – kaip ir visos temos apie web standartus – yra uždaras ratas. Bet kuriam argumentui visada galima surasti kontrargumentą. Net pasakymas “reikalingi standartai” pats savaime sukelia dilemą – juk <strong>internetas yra laisvės išraiška</strong> ir bet koks autoritetas jame tą laisvę riboja. Žmonija yra perdaug skirtinga tam, kad turėtų vieningą nuomonę, o <strong>radikalai yra reikalingi tam, kad skatinti progresą</strong> ir žemė nenustotų suktis.</p>
<p>Kita vertus, jeigu HTML+CSS standartizavimą palikti W3C, bei sukurti pvz. <dfn title="Jūs Idiotai Modeling Language">JIML</dfn>+<dfn title="Soberaną Gerti Gerai">SGG</dfn>, kurį administruotų <dfn title="Qemm for Dummies">Q4D</dfn>, bei pasiekti, kad naršyklės (tegul ir skirtingai) palaikytų juos abu – turėtume konkurenciją, progresą bei pasirinkimo laisvę. O naršyklės, kurios nepalaiko abiejų, arba palaiko juos blogai – numirtų. <a href="http://www.ipv6porn.com/">Pradėti nuo pornografijos</a>.</p>