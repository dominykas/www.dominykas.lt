---
published: 2008-01-04T20:43:33+00:00
tags: samsung, telefonai, usability
---

# Samsung SGH-D880 DuoS

<p>Iš karto po Kalėdų atkeliavo mano dovana sau pačiam – <a href="http://www.samsung.ru/products/phones/duos/sgh-d880/">pirmasis telefonas, iš padoraus gamintojo, kuris palaiko dvi SIM korteles vienu metu</a>. Tik išpakavus, be abejo užplūdo džiaugsmas (na, išleidus 500 eurų, kitaip ir negalėjo būti) ir pirmasis įspūdis buvo tikrai neblogas – didelis ekranas, patogiai besispaudžiantys mygtukai, gražios spalvos ir garsai. Čia iki tol kol nepradėjau naudotis rimtai… Įrašas apie tai, kad <strong>net labai geros <em>techninės</em> idėjos, gali būti tikru pragaru vartotojui</strong> paprastame gyvenime.<br>
<span id="more-21"></span></p>
<h2>Kodėl aš negaliu daryti ko noriu?</h2>
<p><a href="https://www.dominykas.lt/attachments/2008/01/mobilusis-telefonas-samsung-sgh-d880-duos.html" rel="attachment wp-att-22" title="Mobilusis telefonas Samsung SGH-D880 DuoS"><img src="https://www.dominykas.lt/uploads/2008/01/samsung-sgh-d880-duos.png" alt="Mobilusis telefonas Samsung SGH-D880 DuoS" align="right" border="0"></a> Jau žinojau, kad Samsung telefonai nėra patys draugiškiausi kūriniai. Pirmą kartą apie tai <a href="http://www.guardian.co.uk/Columnists/Column/0,,2026580,00.html">perskaičiau kovo mėnesį</a>, o vasarą teko skubiai nusipirkti “telefoną, kuris sugeba skambinti” – <a href="http://www.gsmarena.com/samsung_c300-1768.php">SGH-C300</a>, kuriuo naudojantis keikiausi sulig kiekviena vykdoma užduotim, net jei tai tebūtų elementariausias skambinimas.</p>
<p>Pirma rimta užduotis, kurią reikėjo padaryti su DuoS’u – persikelti kontaktus. Kadangi jie buvo išmėtyti per tris telefonus ir tris korteles – nusprendžiau išbandyti kartu su telefonu pateiktą programinę įrangą. Didelė klaida… Samsung PC Studio sugeba sinchronizuoti duomenis tik su Outlook Express – o ką daryti jeigu aš naudoju Thunderbird? Na bet čia ne esmė – man vistiek pirmiau reikėjo viską susikelti į Excelį ir susitvarkyti, nes telefonas nesugebėjo atpažinti, kad tas pats kontaktas kartojasi abiejose įdėtose kortelėse.</p>
<p>Taigi, eksportuojam į CSV ir… o kad tai būtų taip paprasta! Kažkodėl, kūrėjai nusprendė, kad į CSV galima eksportuoti <em>tik</em> tuos kontaktus, kurie jau nukopijuoti į PC – o tą kopijavimą reikia atlikti būdu, kuris lyg ir būtų panašus į paprastą copy-paste per clipboardą, tačiau nėra toks. <strong>Kodėl negalima tiesiog paspausti “Copy” ir paskui “Paste” jau Excelyje?</strong> Beje, Samsung telefonai turi dar vieną labai įdomią ypatybę – <strong>kontaktus galima perkelti iš SIM į telefoną, bet ne atvirkščiai</strong>.</p>
<p>Visa tai bedarydamas, atradau dar vieną paslėptą <i>“feature”</i> sinchronizacijos programoje – <strong>jeigu telefono laidas atjungiamas, uždaromos visos aktyvios paketo programos</strong> – tame tarpe ir kalendorius, ir adresų knygelė. Reikia suprasti, kad neturint telefono ir USB laido prie savęs, kompiuteryje numerių pasižiūrėti nebūtina… Keista buvo ir paketo architektūra – visą laiką task bar’e bėganti programa, kurioje yra šešios didelės ikonos su nuorodomis į paketo “programas”, tačiau iš tų “programų” vienu metu gali dirbti tik vieną… Ne, bet iš tikro – na kam man žiūrint į organaizerį persijungti į telefonų knygelę. Spaudžiam uninstall ir meldžiamės, kad atrasčiau kokią nors alternatyvą Samsungams, panašią į <a href="http://www.fjsoft.at/en/">My Phone Explorer</a>.</p>
<h2>Siunčiam SMS – kančia</h2>
<p>Du procesai palyginimui. Siunčiu SMS savo draugei, kuri turi du numerius, užbaigus rašyti tekstą…</p>
<h3>…su Sony/Ericsson K750i</h3>
<ol>
<li>Spaudžiam <i>Continue</i></li>
<li>Spaudžiam <i>Select</i>, kuris jau yra ant <i>“Contacts look-up”</i>, arba tiesiog spaudžiam “žemyn”, kur rodomas paskutinių adresatų sąrašas</li>
<li>Spaudžiam <i>Select</i> ant pasirinkto kontakto</li>
<li>Spaudžiam <i>Send</i></li>
</ol>
<p>Iš esmės, neskaitant navigacinių klavišų (aukštyn, žemyn, paieškos kontaktų knygelėje), reikia 3 arba 4 kartus paspausti tą patį mygtuką ir SMS išsiųsta.</p>
<h3>…su Samsung</h3>
<ol>
<li>Spaudžiam <i>Options</i></li>
<li>Spaudžiam <i>Send only</i></li>
<li>Spaudžiam <i>Options</i></li>
<li>Spaudžiam <i>Phonebook</i></li>
<li>Pasirenkam vardą, spaudžiam mygtuką “OK”, kuris yra labai nepatogiai per vidurį</li>
<li>Jeigu adresatas turi kelis numerius – gauname jų sąrašą ir teisę dar kartą paspausti “OK”</li>
<li>Spaudžiam <i>Add</i></li>
<li>Spaudžiam <i>Options</i></li>
<li>Spaudžiam <i>Send</i></li>
</ol>
<p>Sumoje – 7 kartus spaudžiam vieną mygtuką ir mažiausiai vieną kartą – kitą, neskaitant raidžių suvedinėjimo pasirenkant kontaktą – <strong>užtrunka mažų mažiausiai trigubai ilgiau negu su S/E</strong>…</p>
<h2>Konfigūruojame meniu – kančia</h2>
<p>Jau įprasta, kad telefonuose yra navigacija į keturias puses – aukštyn, žemyn, į kairę, į dešinę. Šiems klavišams galima priskirti nuorodas. Lyg ir būtų galima tikėtis susitvarkyti taip kaip patogu ir taip kaip esi įpratęs – tačiau tik ne su Samsung. DuoS nuoroda “aukštyn” gali būti tik papildomas meniu sąrašas – lyg ir nebūtų didelė bėda. Tačiau nuorodas galima priskirti tik iš labai riboto sąrašo. Sony/Ericsson turi puikią galimybę, kuri leidžia sukurti <i>shortcutą</i> į bet kurį meniu objektą – pasirenkant jį iš lygiai to pačio meniu, taip lengvai atpažįstant funkcijas. Samsung <strong>nesuteikia net galimybės susikurti nuorodos į fotoaparatą</strong>! Kam išvis tada reikalingi tie 3 megapikseliai, jeigu greičiausiai juos galima pasiekti keturiais paspaudimais, tik per pagrindinį meniu, o ne viena greita nuoroda? Nėra galimybės ir sukurti nuorodos į adresų knygelę – ekrane ji priskirta kitam klavišui, kas man yra neįprasta ir, <i>well</i>, nepatogu…</p>
<h2>Garsų nustatymas – kančia</h2>
<p>Telefono garsiakalbis – įspūdingas – jis puikiai išgroja <a href="http://www.youtube.com/watch?v=ucCMOm4a1ow">Red Hot Chili Peppers – Torture Me</a> bosinę įžangą. Tačiau tam, kad įsidėti MP3 kaip ringtoną – jį būtinai reikia kelti į folderį “Music”. Įkėlus į kitą folderį “Sounds” jis kažkodėl neveikia… <strong>Matyt muzika nėra garsai</strong>. Dar vienas, tiesiai šviesiai, užknisantis dalykas – garselis, kuris išleidžiamas patvirtinus ar nutraukus kokį nors veiksmą. Įjungus tylos režimą, vietoj jo telefonas suvibruoja – o tai būna dar garsiau negu pats garsas…</p>
<h2>Truputis pagyrimų ir verdiktas</h2>
<p>Nepaisant dar vieno sunkumo, kurį patiriu naudodamasis šiuo telefonu (sunku susigaudyti kada naudoti “OK” mygtuką patvirtinimui, o kada kairyjį soft klavišą), nustebau radęs kelias įdomesnes funkcijas. Tai anglų – rusų kalbų žodynas (kuriuo nemoku naudotis); pradėjus rašyti bet kokį numerį – iš karto vykdoma dalinė paieška adresų knygutėje pagal jį; nuostabus kalkuliatorius, aplenkiantis visų kitų gamintojų kalkuliatorius (matematiniai veiksmai priskirti kryptiniams klavišams, kai paprastai reikia juos pasirinkinėti atskirai iš meniu).</p>
<p>Kaip ten bebūtų, <strong>jeigu tik galėčiau nesinaudoti šiuo telefonu – nesinaudočiau</strong>. Tačiau jo galimybės ir techniniai parametrai – įspūdingi. Išleisti pinigai – taipogi. Samsung rezultatas, be abejo, daug kartų geresnis, negu prieš tai išbandyto Samkung N77i (kinietiškas klonas, kurio analogą pristatė ir <a href="http://www.teltonika.lt/lt/">Teltonika</a>), tačiau jis vistiek stengiasi daryti viską, kad tik aš nepasiekčiau norimo rezultato.</p>